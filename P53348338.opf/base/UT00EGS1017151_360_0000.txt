༼པ༽༄༅། །བསོད་ནམས་ཆུ་གཏེར་མ་བཞུགས།། ༄༅། །བསོད་ནམས་ཆུ་གཏེར་དབུས་སུ་ལེགས་འཁྲུངས། །ཡེ་ཤེས་བཞི་ཡི་རིན་ཆེན་ལས་གྲུབ། །སྲིད་ཞིའི་རླུང་གིས་རྣམ་པར་མི་གཡོ། །ཕྲིན་ལས་དཔག་བསམ་ཤིང་གིས་ལེགས་བརྒྱན། །ཆོས་རྗེ་ལྷུན་པོའི་རྒྱལ་ལ་ཕྱག་འཚལ། །བྱང་ཆུབ་སེམས་ཀྱི་རིན་ཆེན་ལས་གྲུབ། །ལེགས་པར་བཤད་པའི་འོད་ཟེར་ཆེས་འཕྲོ། །མ་རིག་མུན་ནག་ཚང་ཚིང་རབ་འཇོམས། །གདུལ་བྱའི་བློ་གྲོས་པད་ཚལ་རྒྱས་མཛད། །རྫོགས་པའི་སངས་རྒྱས་ཉི་མ་ལ་འདུད། །རྒྱལ་བའི་ཡེ་ཤེས་ཆུ་ཤེལ་ལས་གྲུབ། །ཉོན་མོངས་དྲི་མ་ཀུན་ལས་རྣམ་འདས། །རྣམ་པར་རྟོག་པའི་རབ་རིབ་རབ་འཕྲོག །སྲིད་པའི་གདུང་བ་ཀུན་ནས་རྣམ་སེལ། །བསིལ་བའི་འོད་འཕྲོ་དམ་ཆོས་ཟླ་རྒྱས། །བློ་གྲོས་དབྱིབས་མཛེས་ཚུལ་ཁྲིམས་མདངས་གསལ། །ཡོན་ཏན་གཟི་ལྡན་འདོད་དགུའི་དཔག་འབྱུང༌། །ལྷར་བཅས་འཇིག་རྟེན་གཙུག་གི་རྒྱན་གྱུར། །བློ་གསལ་རྣམས་ཀྱི་རེ་བ་རྫོགས་མཛད། །ཚོགས་ཀྱི་མཆོག་རབ་བསོད་ནམས་ཞིང་མཆོག །དགེ་འདུན་རིན་ཆེན་ཕྲེང་བ་རྟག་མཆོད། །ཅེས་འཕགས་པས་སྦྱར་རོ།། །། ༈ གུ་རུས་དཔར་རྩ་སྤེལ་བའོ།།