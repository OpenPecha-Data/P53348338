༼བ༽༄༅། །ཕྱག་མཆོད་སྡིག་བཤགས་བསྔོ་བ་དང་བཅས་པ་བཞུགས།། ༄༅། །དུས་གསུམ་བདེ་བར་གཤེགས་པའི་སྐུ་གསུང་ཐུགས། །གཅིག་ཏུ་བསྡུས་པ་དཔལ་ལྡན་ཆོས་ཀྱི་རྗེ། །གཞན་གྱི་དོན་དུ་སྐྱེ་བའི་སྐུར་སྟོན་པ། །མཚུངས་མེད་བླ་མའི་ཞབས་ལ་ཕྱག་འཚལ་ལོ། །རྐང་གཉིས་གཙོ་བོ་ཐུབ་དབང་རྫོགས་སངས་རྒྱས། །ཞི་བ་ཆགས་བྲལ་ངེས་འབྱིན་དམ་པའི་ཆོས། །ཚོགས་ཀྱི་མཆོག་རབ་འཕགས་པའི་དགེ་འདུན་ལ། །རྟག་ཏུ་གུས་པའི་ཡིད་ཀྱིས་ཕྱག་འཚལ་ལོ། །དངོས་སུ་འབྱོར་དང་བདག་པོས་མ་བཟུང་བ། །ཡིད་ཀྱིས་སྤྲུལ་དང་བླ་ན་མེད་པ་ཡི། །མཆོད་སྤྲིན་རྒྱ་མཚོ་བཀོད་པའི་མཐའ་ཀླས་པས། །བླ་མ་རྣམས་དང་དཀོན་མཆོག་མཆོད་པར་བགྱི། །བདག་དང་མཁའ་མཉམ་སེམས་ཅན་ཐམས་ཅད་ཀྱི། །ཐོག་མེད་དུས་ནས་ཉོན་མོངས་དབང་གྱུར་པས། །ལུས་ངག་ཡིད་ཀྱིས་སྡིག་པ་ཅི་བགྱིས་པ། །བླ་མ་རྣམས་དང་དཀོན་མཆོག་སྤྱན་སྔར་བཤགས། །ཕྱག་འཚལ་བ་དང་མཆོད་ཅིང་བཤགས་པ་ཡི། །དགེ་བ་འདི་དང་དགེ་བ་མ་ལུས་གཞན། །ཐམས་ཅད་བློ་ཡིས་གཅིག་ཏུ་བསྡོམས་བྱས་ནས། །སངས་རྒྱས་ཐོབ་ཕྱིར་ཡོངས་སུ་བསྔོ་བར་བགྱི། །བླ་མ་རྣམས་དང་དཀོན་མཆོག་རིན་ཆེན་དང༌། །ཆོས་སྐྱོང་འཇིག་རྟེན་སྐྱོང་བ་ཐམས་ཅད་ཀྱི། །བདེན་པའི་མཐུ་ཡིས་དེང་འདིར་བདེ་ལེགས་ཤོག། །། ༈ གུ་རུས་དཔར་རྩ་སྤེལ་བའོ།།