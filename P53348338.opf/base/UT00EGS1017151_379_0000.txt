༼པ༽༄༅། །མངྒལ་ཡབ་ཡུམ་ལ་གནང་བའི་བཀྲ་ཤིས་ཀྱི་ཚིགས་སུ་བཅད་པ་བཞུགས།། ༄༅། །གཅིག་ཏུ་གཞན་ལ་ཕན་དགོངས་པས། །སྐྱེ་དགུའི་གཉེན་གཅིག་ཉིད་གྱུར་ཅིང༌། །འགྲོ་ན་ཡངས་པའི་གདུགས་གཅིག་པོ། །གཅིག་ཏུ་ཤིས་མཛད་བཀྲ་ཤིས་ཤོག །ཚོགས་གཉིས་དཔལ་ལས་བྱུང་གྱུར་ཅིང༌། །བདེན་གཉིས་རྣམ་པར་ཐུགས་ཆུད་ནས། །དོན་གཉིས་ཕུན་སུམ་ཚོགས་པ་པོ། །གཉིས་མེད་གསུང་གི་བཀྲ་ཤིས་ཤོག །སྐུ་གསུམ་དཔལ་གྱིས་གཟི་འབར་ཞིང༌། །ཐེག་པ་གསུམ་གྱི་ལམ་བསྟན་པས། །སྲིད་གསུམ་འཆིང་བ་རྣམ་འགྲོལ་བ། །དུས་གསུམ་གཟིགས་པའི་བཀྲ་ཤིས་ཤོག །ཡང་དག་ཤེས་པས་སྲིད་ཞིའི་མཐར་སོན་ནས། །བརྩེ་བས་སྐྱེ་དགུ་སྡུག་བསྔལ་ལས་གྲོལ་བའི། །སྒྲོལ་མ་དགེ་མ་དཔའ་མོའི་བཀྲ་ཤིས་ཀྱིས། །རྟག་ཏུ་ཁྱེད་ནི་དགེ་བར་འགྱུར་བར་ཤོག །མངྒལ་ཡབ་ཡུམ་ལའོ།། །། ༈ གུ་རུས་དཔར་རྩ་སྤེལ་བའོ།།